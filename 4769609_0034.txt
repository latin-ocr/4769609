28

 

transire nollet, nec quidquid agebat, ad sempitermum tempus referebat, nec siminus factis, at certe
bona voluntate melior esse studebat, quam lex naturae ferret, nec iustitiae neglegens erat sperans
fore, ut mortuus in benignitate dei conquiesceret, nec sevocabat mentem a sensibus, nec quem
cursum rerum humanarum excogitaverat a necessitate fatali aut a lege et ordine naturae ne plane
diversa esset timebat. Praeterea quae ad animi mentisque conformationem cognoscenda erant, non
tam infinita aut varia erant, ut non a quovis ingenuo facile discerentur, quo factum est, utnon duo
quasi genera essent hominum, unum eorum, qui in cogitatione vel in rerum contemplatione versa-
rentur, alterum eorum, qui soli ad res gerendas apti essent, quippe non nimia cogitatione impediti
ad agendum. Unde ortus est ille summus omnium consensus, qui ubicunque viget, singuli non pos-
sunt degenerare a virtute et bonis moribus, quo deficiente periculum est, ne vel optimus quisque
ab aliorum consuetudine discedat et homo male singularis fiat neve respublica atque hominum
societas dilabatur. Inprimisque duabus causis effectum est, ut idem omnes ad unum sentirent
itaque sibi quisque item constaret, quarum una erat, quod nemo erat, quin eosdem deos adorandos
esse putaret, quos omnes adorabant; altera, quod omnibus eosdem labores atque eadem pericula
pro patria servanda suscipiendi potestas facta est, quum bellum Troianis inferrent. Quare et facilior
erat hominis Homerici vitae agendae ratio, quum suo quisque loco nihil ageret, quod non ad omnium
salutem et utilitatem pertineret nec festivitas cum ea dicacitate et ironia coniuncta erat, quae nescio
quo pacto longius serpere solent, si homines suis rebus desperantes opinantur, se natos esse ad

acumen ingenii ostentandum.
Quare vide ne homo Homericus imitatione dignus sit eatenus, quoad omnem virtutem ad

rempublicam tuendam revocat, quoad conditione humana contentus est, quoad ea officia praestat,
quae humanae naturae excellentiae et dignitati respondent. Sed tempora praeterita revocari non
magis possunt quam quisquam, si quidem mens est sana, aetate corroborata repuerascere cupit.
Neque igitur assentiendum est iis, qui desiderio Homericae humanitatis capti aequales accusant,
quod eius expertes sint, sed opera danda, ut intellegamus,²⁰⁰) qui factum sit, ut hominibus, qui nunc
sunt, gravius quoddam onus iniunctum sit, quam iis, qui heroicis temporibus fuerunt. Quod onus
tantum est, ut quae nobis sunt expediendae difficultates ad vitam publicam et privatam conformandam,
adiumenta et solatia postulent et requirant, quorum homo Homericus nullam habuit suspicionem.
Quibus igitur nos quidem excruciamur doloribus, eorum medicina non petenda est aut ab homine
Homerico aut ab Homero. r ·

Nec tamen credimus unquam fore, ut carmina Homerica legi aut adhiberi ad pueros et
adolescentes erudiendos desinantur. Quis enim est poeta, qui magis efficiat, ut quasi quandam
pusillam expressamque imaginem humanae vitae et effictos mores nostros in alienis personis videre
nobis videamur? quis est poeta, qui aetatem iuvenilem magis delectet quippe quasi iuvenilem aetatem
generis humani ante oculos et animos proponens? quis est poeta, qui magis alliciat altitudine atque
elatione orationis et ornatissimis optimisque versibus? Neque igitur quo uno fere copulantur inter se
studia humaniora vinculo id leviter dirimendum est iis temporibus, quibus consensus omnium magis
magisque ne pereat timendum est. Et quum nostrum Germanorum esse videatur, humanitatem
veterum cum iis studiis, quae recentioribus temporibus vigent, in unum confundere, Homerus
maxime idoneus est, qui iuventutis mentes ad virtutem fingat, cuius carmina lectitantes Graeci ipsi
literarum initiis imbuti sunt. De antiquitate ipsa autem, ut conclusa mihi iam haec sit omnis
disputatio, videtur nihil posse praeclarius dici, quam illud, ni fallor, Ciceronianam: antiquitas quo
propius aberat ab ortu hoc melius quae erant vera cernebat.

